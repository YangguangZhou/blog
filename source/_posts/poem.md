---
title: 部编版语文必修必背古诗文
date: '2023/07/31 15:53:36'
categories:
  - 学习
tags:
  - 学习
  - 语文
  - 古诗文
keywords: '学习,语文,古诗文,高一,必修,高中'
abbrlink: 20878
cover: 'https://img.examcoo.com/ask/7386438/202310/169816329996090.png'
main_color: '#9a948a'
ai: 这篇文章介绍了部编版高中语文必修上和必修下的必背古诗文。文章列举了多首经典诗词和古文，包括《沁园春·长沙》、《诗经·周南·芣莒》、《短歌行》、《归园田居·其一》、《梦游天姥吟留别》、《登高》、《琵琶行并序》、《永遇乐·京口北固亭怀古》、《声声慢》、《劝学》、《师说》、《赤壁赋》、《登泰山记》、《诗经·邶风·静女》、《古诗十九首·涉江采芙蓉》、《虞美人》、《鹊桥仙》、《念奴娇·赤壁怀古》、《论语》、《谏逐客书》、《谏太宗十思疏》、《答司马谏议书》、《阿房宫赋》、《六国论》、《登岳阳楼》、《桂枝香·金陵怀古》、《游园》、《念奴娇·过洞庭》等，文章旨在帮助高中学生掌握和背诵这些重要的文学作品。这些作品涵盖了广泛的主题，风格多样，反映了中国古代文学的丰富性和深邃性，对学习和欣赏中国古典文学具有重要价值。
description: 这篇文章介绍了部编版高中语文必修上和必修下的必背古诗文。文章列举了多首经典诗词和古文，包括《沁园春·长沙》、《诗经·周南·芣莒》、《短歌行》、《归园田居·其一》、《梦游天姥吟留别》、《登高》、《琵琶行并序》、《永遇乐·京口北固亭怀古》、《声声慢》、《劝学》、《师说》、《赤壁赋》、《登泰山记》、《诗经·邶风·静女》、《古诗十九首·涉江采芙蓉》、《虞美人》、《鹊桥仙》、《念奴娇·赤壁怀古》、《论语》、《谏逐客书》、《谏太宗十思疏》、《答司马谏议书》、《阿房宫赋》、《六国论》、《登岳阳楼》、《桂枝香·金陵怀古》、《游园》、《念奴娇·过洞庭》等，文章旨在帮助高中学生掌握和背诵这些重要的文学作品。这些作品涵盖了广泛的主题，风格多样，反映了中国古代文学的丰富性和深邃性，对学习和欣赏中国古典文学具有重要价值。
---

# 部编版语文必修上必背古诗文

<h1 align='center'>《沁园春·长沙》</h1>

<p align='center'>毛泽东</p>

<center>独立寒秋，湘江北去，橘子洲头。</center>

<center>看万山红遍，层林尽染；</center>

<center>漫江碧透，百舸争流。</center>

<center>鹰击长空，鱼翔浅底，万类霜天竞自由。</center>

<center>怅寥廓，问苍茫大地，谁主沉浮？</center>

<center>携来百侣曾游。忆往昔峥嵘岁月稠。</center>

<center>恰同学少年，风华正茂；</center>

<center>书生意气，挥斥方遒。</center>

<center>指点江山，激扬文字，粪土当年万户侯。</center>

<center>曾记否，到中流击水，浪遏飞舟？</center>



<h1 align='center'>《诗经·周南·芣莒》</h1>

<center>采采芣苢，薄言采之。</center>

<center>采采芣苢，薄言有之。</center>

<center>采采芣苢，薄言掇之。</center>

<center>采采芣苢，薄言捋之。</center>

<center>采采芣苢，薄言袺之。</center>

<center>采采芣苢，薄言襭之。</center>



<h1 align='center'>《文氏外孙入村收麦》</h1>

<p align='center'>宋·苏辙</p>

<center>欲收新麦继陈谷，赖有诸孙春老人。</center>

<center>三夜阴霪败场圃，一竿晴日舞比邻。</center>

<center>急炊大饼偿饥乏，多博村酤劳苦辛。</center>

<center>闭廪归来真了事，赋诗怜汝足精神。</center>



<h1 align='center'>《短歌行》</h1>

<p align='center'>曹操</p>

<center>对酒当歌，人生几何！</center>

<center>譬如朝露，去日苦多。</center>

<center>慨当以慷，忧思难忘。</center>

<center>何以解忧？唯有杜康。</center>

<center>青青子衿，悠悠我心。</center>

<center>但为君故，沉吟至今。</center>

<center>呦呦鹿鸣，食野之苹。</center>

<center>我有嘉宾，鼓瑟吹笙。</center>

<center>明明如月，何时可掇？</center>

<center>忧从中来，不可断绝。</center>

<center>越陌度阡，枉用相存。</center>

<center>契阔谈?，心念旧恩。</center>

<center>月明星稀，乌鹊南飞。</center>

<center>绕树三匝，何枝可依？</center>

<center>山不厌高，海不厌深。</center>

<center>周公吐哺，天下归心。</center>



<h1 align='center'>《归园田居·其一》</h1>

<p align='center'>陶渊明</p>

<center>少无适俗韵，性本爱丘山。</center>

<center>误落尘网中，一去三十年。</center>

<center>羁鸟恋旧林，池鱼思故渊。</center>

<center>开荒南野际，守拙归园田。</center>

<center>方宅十余亩，草屋八九间。</center>

<center>榆柳荫后檐，桃李罗堂前。</center>

<center>暧暧远人村，依依墟里烟。</center>

<center>狗吠深巷中，鸡鸣桑树颠。</center>

<center>户庭无尘杂，虚室有余闲。</center>

<center>久在樊笼里，复得返自然。</center>



<h1 align='center'>《梦游天姥吟留别》</h1>

<p align='center'>李白</p>

<center>海客谈瀛洲，烟涛微茫信难求。</center>

<center>越人语天姥，云霞明灭或可睹。</center>

<center>天姥连天向天横，势拔五岳掩赤城。</center>

<center>天台四万八千丈，对此欲倒东南倾。</center>

<center>我欲因之梦吴越，一夜飞度镜湖月。</center>

<center>湖月照我影，送我至剡溪。</center>

<center>谢公宿处今尚在，渌水荡漾清猿啼。</center>

<center>脚著谢公屐，身登青云梯。</center>

<center>半壁见海日，空中闻天鸡。</center>

<center>千岩万转路不定，迷花倚石忽已暝。</center>

<center>熊咆龙吟殷岩泉，栗深林兮惊层巅。</center>

<center>云青青兮欲雨，水澹澹兮生烟。</center>

<center>列缺霹雳，丘峦崩摧。</center>

<center>洞天石扉，訇然中开。</center>

<center>青冥浩荡不见底，日月照耀金银台。</center>

<center>霓为衣兮风为马，云之君兮纷纷而来下。</center>

<center>虎鼓瑟兮鸾回车，仙之人兮列如麻。</center>

<center>忽魂悸以魄动，恍惊起而长嗟。</center>

<center>惟觉时之枕席，失向来之烟霞。</center>

<center>世间行乐亦如此，古来万事东流水。</center>

<center>别君去兮何时还？</center>

<center>且放白鹿青崖间，须行即骑访名山。</center>

<center>安能摧眉折腰事权贵，使我不得开心颜！</center>



<h1 align='center'>《登高》</h1>

<p align='center'>杜甫</p>

<center>风急天高猿啸哀，渚清沙白鸟飞回。</center>

<center>无边落木萧萧下，不尽长江滚滚来。</center>

<center>万里悲秋常作客，百年多病独登台。</center>

<center>艰难苦恨繁霜鬓，潦倒新停浊酒杯。</center>



<h1 align='center'>《琵琶行并序》</h1>

<p align='center'>白居易</p>

&emsp;&emsp;元和十年，予左迁九江郡司马。明年秋，送客湓浦口，闻舟中夜弹琵琶者，听其音，铮铮然有京都声。问其人，本长安倡女，尝学琵琶于穆、曹二善才，年长色衰，委身为贾人妇。遂命酒，使快弹数曲。曲罢悯然，自叙少小时欢乐事，今漂沦憔悴，转徙于江湖间。予出官二年，恬然自安，感斯人言，是夕始觉有迁谪意。因为长句，歌以赠之，凡六百一十六言，命曰《琵琶行》。

<center>浔阳江头夜送客，枫叶荻花秋瑟瑟。</center>

<center>主人下马客在船，举酒欲饮无管弦。</center>

<center>醉不成欢惨将别，别时茫茫江浸月。</center>

<center>忽闻水上琵琶声，主人忘归客不发。</center>

<center>寻声暗问弹者谁？琵琶声停欲语迟。</center>

<center>移船相近邀相见，添酒回灯重开宴。</center>

<center>千呼万唤始出来，犹抱琵琶半遮面。</center>

<center>转轴拨弦三两声，未成曲调先有情。</center>

<center>弦弦掩抑声声思，似诉平生不得志。</center>

<center>低眉信手续续弹，说尽心中无限事。</center>

<center>轻拢慢捻抹复挑，初为《霓裳》后《六幺》。</center>

<center>大弦嘈嘈如急雨，小弦切切如私语。</center>

<center>嘈嘈切切错杂弹，大珠小珠落玉盘。</center>

<center>间关莺语花底滑，幽咽泉流冰下难。</center>

<center>冰泉冷涩弦凝绝，凝绝不通声暂歇。</center>

<center>别有幽愁暗恨生，此时无声胜有声。</center>

<center>银瓶乍破水浆迸，铁骑突出刀枪鸣。</center>

<center>曲终收拨当心画，四弦一声如裂帛。</center>

<center>东船西舫悄无言，唯见江心秋月白。</center>

<center>沉吟放拨插弦中，整顿衣裳起敛容。</center>

<center>自言本是京城女，家在虾蟆陵下住。</center>

<center>十三学得琵琶成，名属教坊第一部。</center>

<center>曲罢曾教善才服，妆成每被秋娘妒。</center>

<center>五陵年少争缠头，一曲红绡不知数。</center>

<center>钿头银篦击节碎，血色罗裙翻酒污。</center>

<center>今年欢笑复明年，秋月春风等闲度。</center>

<center>弟走从军阿姨死，暮去朝来颜色故。</center>

<center>门前冷落鞍马稀，老大嫁作商人妇。</center>

<center>商人重利轻别离，前月浮梁买茶去。</center>

<center>去来江口守空船，绕船月明江水寒。</center>

<center>夜深忽梦少年事，梦啼妆泪红阑干。</center>

<center>我闻琵琶已叹息，又闻此语重唧唧。</center>

<center>同是天涯沦落人，相逢何必曾相识！</center>

<center>我从去年辞帝京，谪居卧病浔阳城。</center>

<center>浔阳地僻无音乐，终岁不闻丝竹声。</center>

<center>住近湓江地低湿，黄芦苦竹绕宅生。</center>

<center>其间旦暮闻何物？杜鹃啼血猿哀鸣。</center>

<center>春江花朝秋月夜，往往取酒还独倾。</center>

<center>岂无山歌与村笛？呕哑嘲哳难为听。</center>

<center>今夜闻君琵琶语，如听仙乐耳暂明。</center>

<center>莫辞更坐弹一曲，为君翻作琵琶行。</center>

<center>感我此言良久立，却坐促弦弦转急。</center>

<center>凄凄不似向前声，满座重闻皆掩泣。</center>

<center>座中泣下谁最多？江州司马青衫湿。</center>



<h1 align='center'>《永遇乐·京口北固亭怀古》</h1>

<p align='center'>辛弃疾</p>

<center>千古江山，英雄无觅孙仲谋处。</center>

<center>舞榭歌台，风流总被雨打风吹去。</center>

<center>斜阳草树，寻常巷陌，人道寄奴曾住。</center>

<center>想当年，金戈铁马，气吞万里如虎。</center>

<center>元嘉草草，封狼居胥，赢得仓皇北顾。</center>

<center>四十三年，望中犹记，烽火扬州路。</center>

<center>可堪回首，佛狸祠下，一片神鸦社鼓。</center>

<center>凭谁问、廉颇老矣，尚能饭否？</center>



<h1 align='center'>《声声慢》</h1>

<p align='center'>李清照</p>

<center>寻寻觅觅，冷冷清清，凄凄惨惨戚戚。</center>

<center>乍暖还寒时候，最难将息。</center>

<center>三杯两盏淡酒，怎敌他、晚来风急？</center>

<center>雁过也，正伤心，却是旧时相识。</center>

<center>满地黄花堆积。憔悴损，如今有谁堪摘？</center>

<center>守着窗儿，独自怎生得黑？</center>

<center>梧桐更兼细雨，到黄昏、点点滴滴。</center>

<center>这次第，怎一个愁字了得！</center>



<h1 align='center'>《劝学》</h1>

<p align='center'>荀子</p>

&emsp;&emsp;君子曰：学不可以已。

&emsp;&emsp;青、取之于蓝，而青于蓝；冰、水为之，而寒于水。木直中绳，輮以为轮，其曲中规，虽有槁暴，不复挺者，輮使之然也。故木受绳则直，金就砺则利，君子博学而日参省乎己，则知明而行无过矣。

&emsp;&emsp;吾尝终日而思矣，不如须臾之所学也。吾尝跂而望矣，不如登高之博见也。登高而招，臂非加长也，而见者远；顺风而呼，声非加疾也，而闻者彰。假舆马者，非利足也，而致千里；假舟楫者，非能水也，而绝江河。君子生非异也，善假于物也。

&emsp;&emsp;积土成山，风雨兴焉；积水成渊，蛟龙生焉；积善成德，而神明自得，圣心备焉。故不积蹞步，无以致千里；不积小流，无以成江海。骐骥一跃，不能十步；驽马十驾，功在不舍。锲而舍之，朽木不折；锲而不舍，金石可镂。螾无爪牙之利，筋骨之强，上食埃土，下饮黄泉，用心一也。蟹六跪而二螯，非蛇蟺之穴，无可寄托者，用心躁也。



<h1 align='center'>《师说》</h1>

<p align='center'>韩愈</p>

&emsp;&emsp;古之学者必有师。师者，所以传道受业解惑也。人非生而知之者，孰能无惑？惑而不从师，其为惑也，终不解矣。生乎吾前，其闻道也固先乎吾，吾从而师之；生乎吾后，其闻道也亦先乎吾，吾从而师之。吾师道也，夫庸知其年之先后生于吾乎？是故无贵无贱，无长无少，道之所存，师之所存也。

&emsp;&emsp;嗟乎！师道之不传也久矣！欲人之无惑也难矣！古之圣人，其出人也远矣，犹且从师而问焉；今之众人，其下圣人也亦远矣，而耻学于师。是故圣益圣，愚益愚。圣人之所以为圣，愚人之所以为愚，其皆出于此乎？爱其子，择师而教之；于其身也，则耻师焉，惑矣。彼童子之师，授之书而习其句读者，非吾所谓传其道解其惑者也。句读之不知，惑之不解，或师焉，或不焉，小学而大遗，吾未见其明也。巫医乐师百工之人，不耻相师。士大夫之族，曰师曰弟子云者，则群聚而笑之。问之，则曰：“彼与彼年相若也，道相似也。位卑则足羞，官盛则近谀。”呜呼！师道之不复可知矣。巫医乐师百工之人，君子不齿，今其智乃反不能及，其可怪也欤！

&emsp;&emsp;圣人无常师。孔子师郯子、苌弘、师襄、老聃。郯子之徒，其贤不及孔子。孔子曰：三人行，则必有我师。是故弟子不必不如师，师不必贤于弟子，闻道有先后，术业有专攻，如是而已。

&emsp;&emsp;李氏子蟠，年十七，好古文，六艺经传皆通习之，不拘于时，学于余。余嘉其能行古道，作师说以贻之。



<h1 align='center'>《赤壁赋》</h1>

<p align='center'>苏轼</p>

&emsp;&emsp;壬戌之秋，七月既望，苏子与客泛舟游于赤壁之下。清风徐来，水波不兴。举酒属客，诵明月之诗，歌窈窕之章。少焉，月出于东山之上，徘徊于斗牛之间。白露横江，水光接天。纵一苇之所如，凌万顷之茫然。浩浩乎如冯虚御风，而不知其所止；飘飘乎如遗世独立，羽化而登仙。

&emsp;&emsp;于是饮酒乐甚，扣舷而歌之。歌曰：“桂棹兮兰桨，击空明兮溯流光。渺渺兮予怀，望美人兮天一方。”客有吹洞箫者，倚歌而和之。其声呜呜然，如怨如慕，如泣如诉；余音袅袅，不绝如缕。舞幽壑之潜蛟，泣孤舟之嫠妇。

&emsp;&emsp;苏子愀然，正襟危坐，而问客曰：“何为其然也？”客曰：“‘月明星稀，乌鹊南飞。’此非曹孟德之诗乎？西望夏口，东望武昌，山川相缪，郁乎苍苍，此非孟德之困于周郎者乎？方其破荆州，下江陵，顺流而东也，舳舻千里，旌旗蔽空，酾酒临江，横槊赋诗，固一世之雄也，而今安在哉？况吾与子渔樵于江渚之上，侣鱼虾而友麋鹿，驾一叶之扁舟，举匏樽以相属。寄蜉蝣于天地，渺沧海之一粟。哀吾生之须臾，羡长江之无穷。挟飞仙以遨游，抱明月而长终。知不可乎骤得，托遗响于悲风。”

&emsp;&emsp;苏子曰：“客亦知夫水与月乎？逝者如斯，而未尝往也；盈虚者如彼，而卒莫消长也。盖将自其变者而观之，则天地曾不能以一瞬；自其不变者而观之，则物与我皆无尽也，而又何羡乎！且夫天地之间，物各有主，苟非吾之所有，虽一毫而莫取。惟江上之清风，与山间之明月，耳得之而为声，目遇之而成色，取之无禁，用之不竭。是造物者之无尽藏也，而吾与子之所共适。”

&emsp;&emsp;客喜而笑，洗盏更酌。肴核既尽，杯盘狼籍。相与枕藉乎舟中，不知东方之既白。



<h1 align='center'>《登泰山记》</h1>

<p align='center'>姚鼐</p>

&emsp;&emsp;泰山之阳，汶水西流；其阴，济水东流。阳谷皆入汶，阴谷皆入济。当其南北分者，古长城也。最高日观峰，在长城南十五里。

&emsp;&emsp;余以乾隆三十九年十二月，自京师乘风雪，历齐河、长清，穿泰山西北谷，越长城之限，至于泰安。是月丁未，与知府朱孝纯子颍由南麓登。四十五里，道皆砌石为磴，其级七千有余。泰山正南面有三谷。中谷绕泰安城下，郦道元所谓环水也。余始循以入，道少半，越中岭，复循西谷，遂至其巅。古时登山，循东谷入，道有天门。东谷者，古谓之天门溪水，余所不至也。今所经中岭及山巅，崖限当道者，世皆谓之天门云。道中迷雾冰滑，磴几不可登。及既上，苍山负雪，明烛天南。望晚日照城郭，汶水、徂徕如画，而半山居雾若带然。

&emsp;&emsp;戊申晦，五鼓，与子颍坐日观亭，待日出。大风扬积雪击面。亭东自足下皆云漫。稍见云中白若樗蒱数十立者，山也。极天云一线异色，须臾成五采。日上，正赤如丹，下有红光动摇承之。或曰，此东海也。回视日观以西峰，或得日或否，绛皓驳色，而皆若偻。

&emsp;&emsp;亭西有岱祠，又有碧霞元君祠。皇帝行宫在碧霞元君祠东。是日观道中石刻，自唐显庆以来；其远古刻尽漫失。僻不当道者，皆不及往。

&emsp;&emsp;山多石，少土。石苍黑色，多平方，少圜。少杂树，多松，生石罅，皆平顶。冰雪，无瀑水，无鸟兽音迹。至日观数里内无树，而雪与人膝齐。

&emsp;&emsp;桐城姚鼐记。



<h1 align='center'>《诗经·邶风·静女》</h1>

<center>静女其姝，俟我于城隅。</center>

<center>爱而不见，搔首踟蹰。</center>

<center>静女其娈，贻我彤管。</center>

<center>彤管有炜，说怿女美。</center>

<center>自牧归荑，洵美且异。</center>

<center>匪女之为美，美人之贻。</center>



<h1 align='center'>《古诗十九首·涉江采芙蓉》</h1>

<center>涉江采芙蓉，兰泽多芳草。</center>

<center>采之欲遗谁，所思在远道。</center>

<center>还顾望旧乡，长路漫浩浩。</center>

<center>同心而离居，忧伤以终老。</center>



<h1 align='center'>《虞美人》</h1>

<p align='center'>李煜</p>

<center>春花秋月何时了，往事知多少？</center>

<center>小楼昨夜又东风，故国不堪回首月明中！</center>

<center>雕栏玉砌应犹在，只是朱颜改。</center>

<center>问君能有几多愁？恰似一江春水向东流。</center>



<h1 align='center'>《鹊桥仙》</h1>

<p align='center'>秦观</p>

<center>纤云弄巧，飞星传恨，银汉迢迢暗度。</center>

<center>金风玉露一相逢，便胜却人间无数。</center>

<center>柔情似水，佳期如梦，忍顾鹊桥归路。</center>

<center>两情若是久长时，又岂在朝朝暮暮。</center>



<h1 align='center'>《念奴娇·赤壁怀古》</h1>

<p align='center'>苏轼</p>

<center>大江东去，浪淘尽，千古风流人物。</center>

<center>故垒西边，人道是：三国周郎赤壁。</center>

<center>乱石穿空，惊涛拍岸，卷起千堆雪。</center>

<center>江山如画，一时多少豪杰。</center>

<center>遥想公瑾当年，小乔初嫁了，雄姿英发。</center>

<center>羽扇纶巾，谈笑间樯橹灰飞烟灭。</center>

<center>故国神游，多情应笑我，早生华发。</center>

<center>人生如梦，一尊还酹江月。</center>

# 部编版语文必修下必背古诗文

<h2 align='center'>子路、曾晳、冉有、公西华侍坐</h2>

<p align='center'>《论语》</p>

&emsp;&emsp;子路、曾晳、冉有、公西华侍坐。子曰：“以吾一日长乎尔，毋吾以也。居则曰：‘不吾知也！’如或知尔，则何以哉？” 

&emsp;&emsp;子路率尔而对曰：“千乘之国，摄乎大国之间，加之以师旅，因之以饥馑；由也为之，比及三年，可使有勇，且知方也。”

&emsp;&emsp;夫子哂之。

&emsp;&emsp;“求，尔何如？”

&emsp;&emsp;对曰：“方六七十，如五六十，求也为之，比及三年，可使足民。如其礼乐，以俟君子。”

&emsp;&emsp;“赤，尔何如？”

&emsp;&emsp;对曰：“非曰能之，愿学焉。宗庙之事，如会同，端章甫，愿为小相焉。”

&emsp;&emsp;“点，尔何如？” 

&emsp;&emsp;鼓瑟希，铿尔，舍瑟而作，对曰：“异乎三子者之撰。”

&emsp;&emsp;子曰：“何伤乎？亦各言其志也！”

&emsp;&emsp;曰：“莫春者，春服既成，冠者五六人，童子六七人，浴乎沂，风乎舞雩，咏而归。”

&emsp;&emsp;夫子喟然叹曰：“吾与点也！”

&emsp;&emsp;三子者出，曾晳后。曾晳曰：“夫三子者之言何如？”

&emsp;&emsp;子曰：“亦各言其志也已矣！” 

&emsp;&emsp;曰：“夫子何哂由也？” 

&emsp;&emsp;曰：“为国以礼，其言不让，是故哂之。唯求则非邦也与？安见方六七十如五六十而非邦也者？唯赤则非邦也与？宗庙会同，非诸侯而何？赤也为之小，孰能为之大？”




<h2 align='center'>谏逐客书</h2>

<p align='center'>李斯</p>

&emsp;&emsp;臣闻吏议逐客，窃以为过矣。昔缪公求士，西取由余于戎，东得百里奚于宛，迎蹇叔于宋，来丕豹、公孙支于晋。此五子者，不产于秦，而缪公用之，并国二十，遂霸西戎。孝公用商鞅之法，移风易俗，民以殷盛，国以富强，百姓乐用，诸侯亲服，获楚、魏之师，举地千里，至今治强。惠王用张仪之计，拔三川之地，西并巴蜀，北收上郡，南取汉中，包九夷，制鄢郢，东据成皋之险，割膏腴之壤，遂散六国之从，使之西面事秦，功施到今。昭王得范雎，废穰侯，逐华阳，强公室，杜私门，蚕食诸侯，使秦成帝业。此四君者，皆以客之功。由此观之，客何负于秦哉！向使四君却客而不内，疏士而不用，是使国无富利之实，而秦无强大之名也。

&emsp;&emsp;今陛下致昆山之玉，有随和之宝，垂明月之珠，服太阿之剑，乘纤离之马，建翠凤之旗，树灵鼍之鼓。此数宝者，秦不生一焉，而陛下说之，何也？必秦国之所生然后可，则是夜光之璧，不饰朝廷；犀象之器，不为玩好；郑、卫之女不充后宫，而骏良駃騠不实外厩，江南金锡不为用，西蜀丹青不为采。所以饰后宫，充下陈，娱心意，说耳目者，必出于秦然后可，则是宛珠之簪，傅玑之珥，阿缟之衣，锦绣之饰不进于前，而随俗雅化，佳冶窈窕，赵女不立于侧也。夫击瓮叩缶弹筝搏髀，而歌呼呜呜快耳者，真秦之声也；郑卫桑间、韶虞、武象者，异国之乐也。今弃击瓮叩缶而就郑卫，退弹筝而取韶虞，若是者何也？快意当前，适观而已矣。今取人则不然。不问可否，不论曲直，非秦者去，为客者逐。然则是所重者在乎色乐珠玉，而所轻者在乎人民也。此非所以跨海内、制诸侯之术也。

&emsp;&emsp;臣闻地广者粟多，国大者人众，兵强则士勇。是以太山不让土壤，故能成其大；河海不择细流，故能就其深；王者不却众庶，故能明其德。是以地无四方，民无异国，四时充美，鬼神降福，此五帝三王之所以无敌也。今乃弃黔首以资敌国，却宾客以业诸侯，使天下之士退而不敢西向，裹足不入秦，此所谓“藉寇兵而赍盗粮”者也。

&emsp;&emsp;夫物不产于秦，可宝者多；士不产于秦，而愿忠者众。今逐客以资敌国，损民以益仇，内自虚而外树怨于诸侯，求国无危，不可得也。



<h2 align='center'>谏太宗十思疏</h2>

<p align='center'>魏徵</p>

&emsp;&emsp;臣闻求木之长者，必固其根本；欲流之远者，必浚其泉源；思国之安者，必积其德义。源不深而望流之远，根不固而求木之长，德不厚而思国之理，臣虽下愚，知其不可，而况于明哲乎？人君当神器之重，居域中之大，将崇极天之峻，永保无疆之休。不念居安思危，戒奢以俭，德不处其厚，情不胜其欲，斯亦伐根以求木茂，塞源而欲流长也。

&emsp;&emsp;凡百元首，承天景命，莫不殷忧而道著，功成而德衰，有善始者实繁，能克终者盖寡。岂其取之易而守之难乎？昔取之而有余，今守之而不足，何也？夫在殷忧必竭诚以待下，既得志则纵情以傲物；竭诚则胡越为一体，傲物则骨肉为行路。虽董之以严刑，振之以威怒，终苟免而不怀仁，貌恭而不心服。怨不在大，可畏惟人；载舟覆舟，所宜深慎。奔车朽索，其可忽乎？

&emsp;&emsp;君人者，诚能见可欲则思知足以自戒，将有作则思知止以安人，念高危则思谦冲而自牧，惧满溢则思江海下百川，乐盘游则思三驱以为度，忧懈怠则思慎始而敬终，虑壅蔽则思虚心以纳下，想谗邪则思正身以黜恶，恩所加则思无因喜以谬赏，罚所及则思无因怒而滥刑。总此十思，弘兹九德，简能而任之，择善而从之，则智者尽其谋，勇者竭其力，仁者播其惠，信者效其忠；文武争驰，在君无事，可以尽豫游之乐，可以养松、乔之寿，鸣琴垂拱，不言而化。何必劳神苦思，代下司职，役聪明之耳目，亏无为之大道哉！



<h2 align='center'>答司马谏议书</h2>

<p align='center'>王安石</p>

&emsp;&emsp;某启：昨日蒙教，窃以为与君实游处相好之日久，而议事每不合，所操之术多异故也。虽欲强聒，终必不蒙见察，故略上报，不复一一自辨。重念蒙君实视遇厚，于反覆不宜卤莽，故今具道所以，冀君实或见恕也。

&emsp;&emsp;盖儒者所争，尤在于名实，名实已明，而天下之理得矣。今君实所以见教者，以为侵官、生事、征利、拒谏，以致天下怨谤也。某则以谓受命于人主，议法度而修之于朝廷，以授之于有司，不为侵官；举先王之政，以兴利除弊，不为生事；为天下理财，不为征利；辟邪说，难壬人，不为拒谏。至于怨诽之多，则固前知其如此也。

&emsp;&emsp;人习于苟且非一日，士大夫多以不恤国事、同俗自媚于众为善，上乃欲变此，而某不量敌之众寡，欲出力助上以抗之，则众何为而不汹汹然？盘庚之迁，胥怨者民也，非特朝廷士大夫而已；盘庚不为怨者故改其度，度义而后动，是而不见可悔故也。如君实责我以在位久，未能助上大有为，以膏泽斯民，则某知罪矣；如曰今日当一切不事事，守前所为而已，则非某之所敢知。

&emsp;&emsp;无由会晤，不任区区向往之至！



<h2 align='center'>阿房宫赋</h2>

<p align='center'>杜牧</p>

&emsp;&emsp;六王毕，四海一；蜀山兀，阿房出。覆压三百余里，隔离天日。骊山北构而西折，直走咸阳。二川溶溶，流入宫墙。五步一楼，十步一阁；廊腰缦回，檐牙高啄；各抱地势，钩心斗角。盘盘焉，囷囷焉，蜂房水涡，矗不知其几千万落！长桥卧波，未云何龙？复道行空，不霁何虹？高低冥迷，不知西东。歌台暖响，春光融融；舞殿冷袖，风雨凄凄。一日之内，一宫之间，而气候不齐。

&emsp;&emsp;妃嫔媵嫱，王子皇孙，辞楼下殿，辇来于秦，朝歌夜弦，为秦宫人。明星荧荧，开妆镜也；绿云扰扰，梳晓鬟也；渭流涨腻，弃脂水也；烟斜雾横，焚椒兰也。雷霆乍惊，宫车过也；辘辘远听，杳不知其所之也。一肌一容，尽态极妍，缦立远视，而望幸焉；有不见者，三十六年。燕、赵之收藏，韩、魏之经营，齐、楚之精英，几世几年，剽掠其人，倚叠如山。一旦不能有，输来其间。鼎铛玉石，金块珠砾，弃掷逦迤，秦人视之，亦不甚惜。

&emsp;&emsp;嗟乎！一人之心，千万人之心也。秦爱纷奢，人亦念其家；奈何取之尽锱铢，用之如泥沙？使负栋之柱，多于南亩之农夫；架梁之椽，多于机上之工女；钉头磷磷，多于在庾之粟粒；瓦缝参差，多于周身之帛缕；直栏横槛，多于九土之城郭；管弦呕哑，多于市人之言语。使天下之人，不敢言而敢怒；独夫之心，日益骄固。戍卒叫，函谷举；楚人一炬，可怜焦土。

&emsp;&emsp;呜呼！灭六国者，六国也，非秦也。族秦者，秦也，非天下也。嗟乎！使六国各爱其人，则足以拒秦；使秦复爱六国之人，则递三世可至万世而为君，谁得而族灭也？秦人不暇自哀，而后人哀之；后人哀之而不鉴之，亦使后人而复哀后人也。



<h2 align='center'>六国论</h2>

<p align='center'>苏洵</p>

&emsp;&emsp;六国破灭，非兵不利 ，战不善，弊在赂秦。赂秦而力亏，破灭之道也。或曰：六国互丧，率赂秦耶？曰：不赂者以赂者丧，盖失强援，不能独完。故曰：弊在赂秦也。

&emsp;&emsp;秦以攻取之外，小则获邑，大则得城。较秦之所得，与战胜而得者，其实百倍；诸侯之所亡，与战败而亡者，其实亦百倍。则秦之所大欲，诸侯之所大患，固不在战矣。思厥先祖父，暴霜露，斩荆棘，以有尺寸之地。子孙视之不甚惜，举以予人，如弃草芥。今日割五城，明日割十城，然后得一夕安寝。起视四境，而秦兵又至矣。然则诸侯之地有限，暴秦之欲无厌，奉之弥繁，侵之愈急。故不战而强弱胜负已判矣。至于颠覆，理固宜然。古人云：“以地事秦，犹抱薪救火，薪不尽，火不灭。”此言得之。

&emsp;&emsp;齐人未尝赂秦，终继五国迁灭，何哉？与嬴而不助五国也。五国既丧，齐亦不免矣。燕赵之君，始有远略，能守其土，义不赂秦。是故燕虽小国而后亡，斯用兵之效也。至丹以荆卿为计，始速祸焉。赵尝五战于秦，二败而三胜。后秦击赵者再，李牧连却之。洎牧以谗诛，邯郸为郡，惜其用武而不终也。且燕赵处秦革灭殆尽之际，可谓智力孤危，战败而亡，诚不得已。向使三国各爱其地，齐人勿附于秦，刺客不行，良将犹在，则胜负之数，存亡之理，当与秦相较，或未易量。

&emsp;&emsp;呜呼！以赂秦之地封天下之谋臣，以事秦之心礼天下之奇才，并力西向，则吾恐秦人食之不得下咽也。悲夫！有如此之势，而为秦人积威之所劫，日削月割，以趋于亡。为国者无使为积威之所劫哉！

&emsp;&emsp;夫六国与秦皆诸侯，其势弱于秦，而犹有可以不赂而胜之之势。苟以天下之大，下而从六国破亡之故事，是又在六国下矣。



<h2 align='center'>登岳阳楼</h2>

<p align='center'>杜甫</p>

<center>昔闻洞庭水，今上岳阳楼。</center>

<center>吴楚东南坼，乾坤日夜浮。</center>

<center>亲朋无一字，老病有孤舟。</center>

<center>戎马关山北，凭轩涕泗流。</center>



<h2 align='center'>桂枝香·金陵怀古</h2>

<p align='center'>王安石</p>

&emsp;&emsp;登临送目。正故国晚秋，天气初肃。千里澄江似练，翠峰如簇。归帆去棹残阳里，背西风、酒旗斜矗。彩舟云淡，星河鹭起，画图难足。

&emsp;&emsp;念往昔、繁华竞逐。叹门外楼头，悲恨相续。千古凭高对此，谩嗟荣辱。六朝旧事随流水，但寒烟衰草凝绿。至今商女，时时犹唱，后庭遗曲。



<h2 align='center'>游园</h2>

<p align='center'>汤显祖</p>

&emsp;&emsp;原来姹紫嫣红开遍，似这般都付与断井颓垣。良辰美景奈何天，赏心乐事谁家院！朝飞暮卷，云霞翠轩；雨丝风片，烟波画船——锦屏人忒看的这韶光贱！



<h2 align='center'>念奴娇·过洞庭</h2>

<p align='center'>张孝祥</p>

&emsp;&emsp;洞庭青草，近中秋，更无一点风色。玉鉴琼田三万顷，着我扁舟一叶。素月分辉，明河共影，表里俱澄澈。悠然心会，妙处难与君说。

&emsp;&emsp;应念岭海经年，孤光自照，肝肺皆冰雪。短发萧骚襟袖冷，稳泛沧浪空阔。尽挹西江，细斟北斗，万象为宾客。扣舷独啸，不知今夕何夕！